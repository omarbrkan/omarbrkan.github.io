---
layout: post
title: Lionel Messi Princip zlatnog reza
author: Omar Brkan
date: 2022-12-19 00:00:00 +0100
category: Sport / Eseji
---


Leo Messi, kad se sve fino sabere i složi, **najbolji je i najveći fudbaler do sada**. On je i **najuspješniji fudbaler do sada**. I da u nedelju nije oduševljeno gladio zlatni pehar, ništa ne bi bilo drugačije.

Znamo, u hokeju je to **Wayne Gretzky**, u američkom fudbalu **Tom Brady**, u plivanju **Michael Phelps**, u košarci – zna li se baš? Jordan? Neko će uvijek dobaciti **“Lebron”**, a neće sasvim nečujno proći ni još dva lijepa sloga: **“Kobe”**.

Ipak, prema prećutnom (ili javnom?) konsenzusu gledatelja, igrača, trenera i novinara, to je, kako sada stvari stoje, **Michael Jordan**. Najpoštenije je reći **do sada**.

Engleski akronim **GOAT** privlačan je i efektan, kao uostalom i sve drugo što se spremi u **američkoj showbiz kuhinji**, jer u sebi sadrži tu konačnu, skoro **proročku tvrdnju**, i logiku mitskog, “zaokruženog vremena”, kakva je specifična za umjetnost i razna maštanja; za **filmove, bajke, fantastične romane** i tako dalje. Jer ako si **jednom NAJVEĆI SVIH VREMENA**, onda to **više nikad** niko drugi ne može biti.

Leo Messi, kad se sve fino sabere i složi, najbolji je i **najveći fudbaler do sada**. On je i **najuspješniji fudbaler** do sada. I da u nedelju nije oduševljeno gladio zlatni pehar, ništa **ne bi bilo drugačije**. Sve se može izmjeriti – a ono što ne može, vjerovatno i ne postoji – i znala bi se, pomoću napredne i poštene metodologije, prethodna tvrdnja **lijepo dokazati**.

Ali ovako je lakše. Osvajanjem titule svjetskog prvaka, **Mesijeva priča** dobila je potpun **oblik i smisao**, sklad kakav se u matematici i estetici često opisuje **principom zlatnog reza**.
Ta bi priča, naravno, bila znatno drugačija **bez Cristiana Ronalda**, Messijevog jedinog pravog rivala u utrci za središnje mjesto na **fudbalskom Olimpu**. I jedno vrijeme je, barem kada je riječ o nagradama i trofejima, bilo blizu, i gusto, tako gusto da se **fudbalski svijet** jasno podijelio na one koji za najboljeg drže ili jednog ili drugog. I skoro da nema čovjeka koji bi na ovu temu dobacio nešto poput: “hmm, a sta ćemo sa …?”

Za tačno mjerenje **njihovih individualnih i timskih postignuća** imamo **wikipediju**, i mada su i tu stvari **poprilično jasne**, svejedno se, naćulimo li uši u nasumično odabranom kafiću ili tokom uličnog razgovora, može čuti: **“ali Ronaldo ima više golova i više Liga prvaka”**.
I odmah biva jasnim da ona stara **“krivo sjedi, pravo besjedi” (p)ostaje samo još jedna lijepa poruka**, prazno geslo i verbalni ukras, nalik skupim izdanjima **klasičnih naslova** na policama skorojevićkih domova – **nek stoji, nema veze što ih haman niko ne čita**.
Bez emocije je suhoparno, ali emocija vodi u pristrasnost, a ona dalje može **odvesti u laž, varljivo je i sklisko**, reklo bi se: ponosni roditelj koji, bez da ga iko pita, bez ikakvog valjanog povoda, prosto ne može odoljeti a da na obično i svakodnevno “e šta ima”, **dok rekneš Messi**, ne izvadi telefon iz džepa i radosno pokaže svog mališana uz skoro obavezni komentar **“nije što je moj ali…”**

Isto je **sa našim komšijom brkom** koji voli automobile, i revnošću na kojoj bi mu pozavidio **jedan Japanac**, održava i pazi svog **20 godina starog, recimo Rena**, pa u razgovoru ispred kuće gorljivo tvrdi **“ma Samire kod tebe jeste dosta mlađe i ljepše iznutra, al sad svi fušere, nije ni Nijemac što je nekad bio”**. I tako dalje i tako dalje.
Ipak, za vrijeme onih **mirnih i običnih noći**, kakvih je u u životu svakog čovjeka najviše, dok se nakon mirnog i običnog dana polako uranja u san – **istinu znamo svi**. Tad se u glavi sve složi poput **puzzli** za petogodišnjake, i svi znaju ko je ko, gdje je ko, i šta je bolje.

Ovdje treba pripaziti, jer ne bi bio sasvim u krivu onaj što bi u ovakvom tumačenju našao nečeg nekorektnog, skoro potcjenjivačkog. Zato vazda treba ponavljati – **Cristiano Ronaldo** bi, da nije **Messija**, skoro sigurno, imao pravo da simbolično **gladi vrh brade** kad god mu se prohtje. Takva je stvar, otprilike, sa blokbasterom **Messi Vs. Ronaldo**.

Osvajanjem svjetskog prvenstva, **Argentinac je objema rukama uhvatio fudbalski skiptar** i **jedini trofej** koji je njegovoj besprijekornoj karijeri nedostajao. **Dotakao je zlato** koje je doskora drijemalo u nebeskim odajama njegovog sunarodnjaka i vjerovatno najvoljenijeg fudbalera svih vremena, pardon – **najvoljenijeg do sada**!
Trofej je to od, reklo bi se, **čudnovatog i nesrazmjernog značaja**, takav da ostala dostignuća zasjenjuje kako to čini sekvoja sa šumskom florom. **Maradona** je svoju zemlju poetskom gracioznošću doveo do zlata, sada je to uradio i **Messi**. Slično.

On nije harizmatik i gledatelje će, mimo terena, teško dovesti do suza ili do ushićenja, ali to i **nije Messijevo**. Jer da mog djeda, koji o fudbalu zna koliko i **Zmaj od Šipova** o lijepom ponašanju, posadiš ispred televizora i kažeš mu: “djede eto pogledaj malo pa mi reci ko ti onako djeluje najbolje tu”, starac bi samo nehajno slegnuo ramenima i kazao: **“pa evo ovaj mali, jel ono bi Messi?”**

Titulom svjetskog prvaka, **Messijeva priča** dobila je potpun oblik i smisao, otvorila prostor za upisivanje slatkih i zavodljivih fraza o **GOATovima**, **poetskoj pravdi**, **svakojakim ezoterijama**; njegova priča sada ima **smisao i sklad** kakav se u matematici i estetici često opisuje **principom zlatnog reza**.
