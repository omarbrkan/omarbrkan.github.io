---
layout: post
title: Cvrčak i Mrav
author: Omar Brkan
date: 2017-06-21 00:00:00 +0100
category: Eseji / Studije
---



Zbog čega su narodne priče, basne i poslovice preživjele sve do danas? Zbog svoje **ljepote** svakako, ali i zbog **univerzalnosti**. Poruka koju nose često odgovara aktualnoj situaciji i primjenjiva je na novi kontekst. Pa tako i na nogomet. Priča o cvrčku i mravu poznata je **Ezopova basna**, ali za svaki slučaj:

> Na jednoj livadi živjeli su Cvrčak i Mrav. Mrav je cijelo ljeto marljivo radio i spremao zalihe za zimu. Nijedan sunčani dan nije proveo u dokolici. Za to vrijeme Cvrčak se neprestano zabavljao. Pjevao je, plesao i skakao od jutra do mraka. Susreo je Mrava i rekao mu: Hoćeš li se zabavljati sa mnom? Hajdemo, posao može čekati. – Ne mogu, moram skupiti hranu za zimu. I tebi bi bilo pametnije da nešto radiš, odgovori Mrav. Cvrčak je nastavio sa pjesmom i igrom tako zaneseno da je sasvim nespreman dočekao zimu. Umorni Mrav zavukao se u svoju kućicu punu hrane. Ubrzo je začuo Cvrčka kako kuca, sav izmučen od studeni i gladi…

Slična je priča dvojice engleskih reprezentativaca; jednog **značajnog, legendarnog**, i jednog onako, **povremenog**. Dvojice iz muzejskog odjeljka **one club men**.
**Matt Le Tissier** bio je prvi vezni igrač sa **stotinu pogodaka u Premier ligi**. I šest godina mlađi **Paul Scholes** doći će do te brojke, mada će u odnosu na Matta ostati za **50-ak komada kraći**.
Le Tissier je u ovom je tekstu lik iz basne, ali je na terenu pričao **bajke**. E, to je romantično. On je s **Guernseya**, otočića između Engleske i Francuske, a karijeru je proveo u ispodprosječnom **Southamptonu**. Svojim **nonšalantnim stavom, širokim driblingom i izuzetnim udarcem** probijao je najbolje obrane i golmane elitnog engleskog nogometa. Nije pretjerano reći da je Le Tissier posjedovao **eleganciju Erica Cantone**, **vještinu driblanja Dennisa Bergkampa** i **dalekometni šut Stevena Gerrarda**.
**Paul Scholes** je, barem za generaciju sa kraja 1980-ih, prva asocijacija na igrački profil kojeg definiraju **izrazita upotrebljivost i svestranost**. Popularna 18-ica igrala je na svim pozicijama u veznom redu, ispunjavajući napadačke i defenzivne zadatke tako da se teško moglo razaznati u čemu je bolji. **Fizička pripremljenost, pas igra, požrtvovnost, prostorna inteligencija** – jasno da je zbog toga dugih **15-ak godina** bio jedan od ključnih igrača **Manchester Uniteda**.

> Ne treba to shvaćati kao egoizam, ali Matt Le Tissier i Djalminha igrali su prvenstveno da bi zadovoljili sebe i svoj pogled na igru

Iako su igrali na sličnim pozicijama, postoji temeljna razlika između Scholesa i Le Tissiera. Prvi je **igrao**, drugi se **igrao**. Profesionalni sport, posebno njegov najviši nivo, više ne ostavlja prostora za ovo drugo. Igra se mora podrediti rezultatu, a to se ne postiže Le Tissierov(sk)om ležernošću, već **Scholesovom predanošću**. Zato legenda Southamptona nikad nije mogla napraviti veliku karijeru. I jasno je kome iz basne u naslovu teksta pripada koja uloga.
Jednostavno je: **nadareni učenik** može bez puno truda ponekad ostvariti najvišu ocjenu, ali će **đak osrednjih mogućnosti**, uz naporan rad, na kraju godine imati bolji prosjek. Paul Scholes nije imao slabu točku. Barem pet od 15-ak najvećih imena iz posljednja dva desetljeća navest će riđokosog vezista kao **najboljeg igrača protiv kojeg su igrali**. A uz dobre predispozicije imao je i **Alexa Fergusona**. Trenera koji je od limitiranog **Garyja Nevillea** napravio jednog od najboljih bekova Premier lige, a od **Wesleya Browna** reprezentativca sa dvadeset i kusur nastupa. S druge strane, nezgrapni Le Tissier se u potpunosti oslanjao na svoj **talent, tehničke sposobnosti i improvizaciju**. I time donosio kreacije i trenutke kakve nitko prije, a ni poslije njega nije.
Cantona je 1996. postigao **prelijep pogodak lob udarcem** protiv **Sunderlanda**. Iste je sezone Matt iz solo akcije **lobao Petera Schmeichela**. Jednako profinjeno i efektno. Cantonin gol je obišao svijet i preplavio TV špice. On je bio zvijezda Manchester Uniteda, a Le Tissier samo **tihi maestro s juga Engleske**. Paul Scholes se odlično uklapao u svaku taktičku postavku, krećući se kroz karijeru od ofenzivnog, preko središnjeg veznog, pa sve do defenzivnih uloga. Bio je igrač koji je **vlastito zadovoljstvo nalazio u timskom uspjehu**. O Mattovom individualnom učinku ovisio je uspjeh cijele ekipe.
Nogomet jest globalni fenomen, jest veliki i unosan biznis, ali jest pomalo i ono što je zapravo njegova suština: **igra**. A lijepo se na jugu Evrope, na prijelazu milenija, igrao i Le Tissierov nogometni suvremenik i istomišljenik **Djalma Feitosa Dias**. Drugačija je to nogometna škola, drugačiji je stil, ali je princip isti – ***disfrutar***. Uživati. Ne treba to shvaćati kao egoizam, ali Matt i Djalminha igrali su prvenstveno da bi zadovoljili sebe i svoj pogled na igru. Ubilježio je Brazilac 14 nastupa za nacionalnu selekciju, ali tek sporadično i mimo najveće scene.
Onih godina kada sam narastao dovoljno da mogu ispred ekrana koncentrirano provesti svih 90 minuta pa, makar i intuitivno, opažati neke detalje, pažnju mi je skrenula ekipa **Deportiva iz La Coruñe**. Između prvih simpatija prema atraktivnom Unitedu i dječačkog bodrenja **Rome s Gabrielom Omarom Batistutom**, uvuklo se zanimanje za tu neobičnu ekipu koja mrsi konce velikom **Realu i Barceloni**. Deportivo je njegovao tipični brazilski stil, tečnu igru kratkih dodavanja zasnovanu na tehničkim kvalitetama igrača. Logično, u timu su bila četiri Brazilca: **Flavio Conceicao, Djalminha, Mauro Silva** i, mada sa španjolskom putovnicom, **Donato**. Kakve sad to veze ima sa basnom u naslovu teksta? Ima, posebno kada je riječ o drugom i trećem iz ovog niza.
**Mauro Silva** osvajač je Svjetskog prvenstva u Americi 1994. i deset je godina nosio dres vjerojatno najjače reprezentacije svijeta. Ne bilo kako, popunjavajući roster i uskačući kod ozljeda, već kao **važan kotačić** u ekipi, odigravši sve utakmice na putu do najvažnijeg trofeja. Jednako velik utjecaj imao je i na uspjehe zlatne generacije Deportiva, tima koji će u sezoni 1999./2000. osvojiti La Ligu. S njim je u veznom redu, nešto isturenije, igrao **Djalminha**. Driblao, pogađao i asistirao prodavajući tunele, pete, rabone, *phantom passove* (bez gledanja) kako i kome je htio. I to je funkcioniralo – žongler je iza sebe imao Maura Silvu i Donata. Nisu bili zvijezde, već oni **iskusni, samozatajni majstori**, kakve srećemo u kiparstvu i starim zanatima. Oni koji šute i rade, tako da bolje od toga ne može. Mauro Silva mogao je čuvati cijelu sredinu terena i usput došapnuti suigračima: **mirno spavaj, ključevi su kod mene**.
Bio je to divan primjer kako **cvrčak i mrav djeluju skupa**. Tako dobro i usklađeno da je za posljedicu nastala igra kakva nije viđena sve do Barcelone magije. Deportivo je, dolaskom **Diega Tristana i Juana Carlosa Valerona**, i u sezonama nakon osvajanja titule igrao lepršavo i atraktivno. U tom je periodu osvojio Kup Kralja i dogurao do polufinala Lige prvaka. Ipak, uspjeh iz 2000. nije ponovio.
Maura Silvu će u reprezentaciji naslijediti poznatiji Emerson, a Djalminha će u La Ligi ‘najaviti’ velikog **Ronaldinha**.
Engleski nogomet još nije dočekao igrača kakav je bio Matt Le Tissier. **Niti blizu**.
U nogometu je važno svih 11, i jasno da svako ima svoju ulogu i zadatak. Po prirodi stvari, **Cvrčak ne može dobaciti daleko**. Njegovo je samo da odsvira i otpleše najbolje što zna. Podatak o broju pretrčanih kilometara teško da će pokrenuti i uzbuditi gledatelja; jer ushićenje, onaj osjećaj kad bez riječi buljiš u ekran, nastaje isključivo u trenucima **kreativnosti**, kroz **magiju dodira i plesa**.
