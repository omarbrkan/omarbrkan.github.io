---
layout: post
title: U slavu finte
author: Omar Brkan
date: 2018-12-27 00:00:00 +0100
category: Eseji / Studije
featured: true
---

Na igralištu, oko vrtuljka ili tobogana, jedan dječak ganja drugog ukrug. Drugi je u stalnoj prednosti i izmiče sve dok se prvi ne dosjeti i naglo krene u suprotnom, neočekivanom pravcu — tada dječak upada u zamku i biva uhvaćen. To je jedno od najranijih osviještenih susretanja sa prirodom trika. Njegova suština nije bitno drugačija ni u sportu. Trik uvijek podrazumijeva najmanje dvije instance, dakle odnos dvaju subjekata, u kojem jedan pokušava prevariti, nadmudriti, pobijediti drugog.
Fenomen trika, čini mi se, barem kada je riječ o sportu, najbolje je konkretiziran u **nogometu**. Naravno, finta je moguća i dio je igračke vještine i u košarci, rukometu, boksu, pa i u tenisu, ali su uvjeti, mogućnosti i varijante njenog izvođenja najveće upravo u nogometu.

Finta je, izrazivši to pomalo pretencioznom ali lijepom analogijom, **antičko oslikavanje kolektiva u junaku**. Ona, barem na trenutak, narušava princip kolektivne igre i fokus stavlja na **pojedinca** koji s loptom može donijeti prednost cijelom timu. Zato je finta, između ostalog, i fenomen, odnosno sredstvo, **afirmacije individualne slobode**. Ona, po samoj prirodi trika, uvijek računa sa svojevrsnom podvalom, obmanom, s **“viškom informacije”** koju izvođač finte nosi i koju od suparnika skriva sve do trenutka same realizacije.

Jedan od najpoznatijih, ali i najdrastičnijih primjera estetike, pa i etike trika je **gol rukom Diega Maradone** u Meksiku 1986. Takav je potez prema nogometnim pravilima, dakako, zabranjen, ali bi se dalo govoriti o njegovoj legitimnosti: iz kuta argentinskih navijača, taj je udarac rukom sasvim opravdan — jer, kako je u ratu i strasti (ne ljubavi, kako se inače misli…) sve dopušteno, tako je i Diegov pogodak rukom djelo počinjeno iz **strasti prema nogometu**. Strasti koja, za kulture kakva je argentinska, nadrasta život. Nije ovo nikakva apologija Maradoninog nelegalnog poteza, već uvod za razmišljanje o kulturi i mentalitetu koji, do granice fetiša, baštine fenomen i običaj trika.
Nije slučajno to što **Južnoamerikanci driblaju više i bolje od Europljana** (posebno sjevernih i zapadnih). Razlog je jednostavan — male, ekonomski nerazvijenije kulture ostavljaju više prostora, ali i više potrebe, za isticanje **individualnog potencijala**.
Dječaci Južne Amerike, ali i drugih ekonomski slabih regija koje njeguju nogometnu tradiciju, od najranijeg se djetinjstva susreću s prirodom trika. On nastaje iz potrebe, iz nemogućnosti pravolinijskog, jednostavnijeg rješavanja problema. Od snalaženja za školski prijevoz, užinu, odjeću i obuću, do bježanja krivudavim puteljcima nakon ukradene čokolade, dječak siromašne zemlje mora pronaći **kreativan način, zaobilaznicu**, kako bi ostvario svoju želju. Skandinavskom, njemačkom ili engleskom dječaku to nije potrebno: na trening ga vozi otac, njegovog oca je vozio otac, dolazi po njega nakon treninga, kupuje mu novu opremu.

> Messijev dribling je konkretniji, jednostavniji, okomitiji, direktno okrenut stvaranju uvjeta za pogodak ili asistenciju

Drugi važan razlog kojim se može objasniti porijeklo i značaj trika u spomenutim zajednicama također je šire kulturne prirode. Nizak životni standard i nedostatak materijalnih sredstava uvijek se pokušavaju nadomjestiti na drugi način. Otud stalna potreba za **ukrašavanjem, kinđurenjem, pretjerivanjem u svemu**: od graditeljstva do glazbe i načina odijevanja — ekonomski marginaliziran pojedinac, premda banalno, pokazivanjem estetskog viška nastoji kompenzirati socio-ekonomski manjak. Jer, ne treba zaboraviti, finta nije samo sredstvo nadilaženja problema, niti je uvijek svrsishodna i pragmatična — ona je i **ornament, pomalo i kič**, pa tako i svojevrsna metonimija cijele jedne kulture i načina života.
Južnoamerički nogometaš, vođen ovim kulturnim odrednicama, čak i nesvjesno unosi u svoju igru elemente finte više od svojih europskih kolega. Narušavajuči logiku timske igre (a nogomet je prije svega to), dribler ekskluzivira kolektivni prostor i na neko vrijeme odnos svodi, s 11 prema 11, na **osobno nadmetanje sa suparnikom**. Takav potez, ovisno od produktivnosti, može skratiti put i donijeti cijelom timu korist i prednost za kakvu bi inače bilo potrebno više vremena i truda, ali može i uzaludno potrošiti posjed, za koji bi, u slučaju timske igre, odgovornost bila raspoređena na više igrača, a tako i neutralizirana.

Od **Garrinche**, preko **Eusebija, Maradone, pa do Ronaldinha i Lea Messija** danas, stotine i tisuće njih njegovalo je ovaj **barokni stil** i odnos prema igri. Kada se pogleda bilo koja lista od pet ili 10 najboljih koje povijest pamti prvi vrhu su uvijek pojedinci koji su dribling i fintu donosili na poseban način.
Kroz dvojicu velikih majstora našeg vremena, mogu se, rekao bih, oslikati dva stila, dvije različite poetike kada je ova specifična vještina u pitanju.
**Ronaldinho Gaucho** vjerojatno je **najdrastičniji primjer** (a koji se potvrdio na elitnom nivou) tog ludičkog i baroknog principa o kojem je prethodno bilo riječi. Njegov dribling, sitan i eksplozivan, po svojoj složenosti i eleganciji približavajući se na trenutke cirkuskoj točki ili ritualu, nije uvijek i prije svega bio pragmatičan i utilitiran, već prije svega **zabavan**, i kakav je slučaj i sa umjetnošću — tu radi sebe samog. Naravno da je Ronaldinhova igra uveliko pridonijela ogromnom momčadskom uspjehu i da je svojom lucidnošću nebrojeno puta svojoj ekipi donio korist, ali njegov dribling, po samoj svojoj suštini, nije imao isključivo pragmatsku funkciju. Ronaldinhova finta nije uvijek bila racionalna, već je, vođena osjećajem i impulsom, bila i **način afirmiranja individualnosti**.
Takav tip igrača, a to će se vidjeti kroz kontrast sa Messijem, nije mogao kontinuirano i dugo (10 ili više godina) proizvoditi vrhunske rezultate. Njegov *modus operandi* to naprosto nije dopuštao. Linearna putanja, kako i njena logika ukazuje, najbolji je put do cilja, a Ronaldinho je obožavao zastajkivati i ići težim putem. Kratak bi bio čitav jedan članak u kome bi se jedan do drugog pokušali nagurati svi daroviti južnjaci koji su zbog previše strasti u igri ostali uskraćeni za značajnije karijere. Ipak, treba spomenuti **Ariela Ortegu, Djalminhu, Denilsona**…
S druge strane, najbolji primjer optimizacije i izuzetno učinkovite primjene južnoameričkog impulsa svakako je **Lionel Messi**. Njegova individualna vještina u potpunosti je iskorištena za dobrobit cijele ekipe, a odnos između demonstriranja vrhunskog talenta i timske produktivnosti dosegao je **potpunu ravnotežu**. Njegov dribling je **konkretniji, jednostavniji, okomitiji**, mnogo manje usmjeren prema osobnom nadmetanju sa suparnikom, a direktno okrenut stvaranju uvjeta za pogodak ili asistenciju. Jasno da Messijeva finta zbog toga ‘gubi’ ponešto na zavodljivosti i spektakularnosti kakvima su obilovali Ronaldinhovi potezi, ali je, barem sa razumske točke gledišta, ta trampa i više nego isplativa.
Nogometna praksa i tradicija neke zajednice dobrim dijelom proizlazi iz same kulture tog prostora, iz slike svijeta koju dijele pripadnici te zajednice. Razvijene zemlje Zapadne i Sjeverne Evrope u nogometu, ali i u drugim društvenim praksama, baštine **kolektivni duh** i do rezultata dolaze kroz **sistem**, kroz jasan poredak i mehanizam u kojem svaki kotačić, shodno sposobnostima, ima određenu ulogu i zadatak. Južnjačke se kulture, u nedostatku takve slike svijeta, nenaviknute na poredak i sistem, oslanjaju na **ad hoc rješenja i individualni talent**, ostvarujući tako iz poznate maksime *dulce et utile* (slatko/zabavno i korisno) obično samo ono prvo.
Pokazalo se da najbolji rezultati dolaze kada je igra organizirana tako da je temelj u **sistematičnom radu**, a ludička manira samo njen dodatak. Međutim, bez tog **jedinstvenog začina**, bez alkemijske supstance veselih majstora, nogomet bi postao suhoparna i monotona disciplina, uveliko lišena svoje draži i uzbudljivosti; jer gledatelj se uvijek lakše identificira s pojedincem nego s kolektivom.
